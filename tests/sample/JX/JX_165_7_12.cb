厚且顧伽藍神而言曰昨宵將三鼓夢此人告以
今日雲峰悅禪師來且戒其為待耳師謝不敏及
隱靜老宿以悅語為示恍然過目成誦終不忘自
此人謂是雲峰後身按雲臥菴主書云丙子秋師
於鄂渚舟中具言之故詳載紀談又按武庫曰(武庫
題篇之說詳見於後癸酉年)師初依瑞竹紹珵和尚乃琅琊之
的孫因請益雪竇拈古頌古珵令自見自說師洞
達微旨珵稱於眾曰杲必再來人也又按為慈明
大師普說云昔在眾看玄沙語見瑞巖喚主人公
因緣有歡喜處遂詣珵通消息云云是年秋遊廬
阜而至郢州